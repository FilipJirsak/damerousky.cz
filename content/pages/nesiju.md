# Jak pomoci, když nešiju?
## Stříhejte, předžehlujte
Spoustě švadlen obrovsky pomůže, když mají materiál na roušky už připravený. Někdo chce čtverečky 20 × 20 cm, jiný 20 × 40 cm.
Někomu pomůže i předžehlení složené látky. Na konkrétní pomoci se domluvte vždy s konkrétním místem. Oslovit můžete šicí místa
v naší mapě (ideálně ta „červená“) nebo se podívejte do facebookové skupiny [Česko šije roušky](https://www.damerousky.cz/page/jak-pomoci-kdyz-nesiju). 

## Nezahálí vám někde šicí stroj?
Šicí stroje ohromně zrychlují práci. Pokud máte nějaký nevyužitý doma a šít sami nemůžete, **nabídněte jej k zápůjčce**.
Zeptejte se známých a sousedů, dost možná už někdo šije a stroj by uvítal. Nebo se můžete přihlásit do facebookové skupiny
[Česko šije roušky](https://www.facebook.com/groups/641038750030418/permalink/644206139713679/) a nabídnout jej tam.

## Můžete opravit rozbitý šicí stroj?
Založte své místo na mapě podle [jednoduchého návodu](/vytvorit-misto). 
Pokud s tím budete mít potíže, napište nám na [damerousky@gmail.com](mailto:damerousky@gmail.com).
Dáváme přednost těm, kteří opravují jen za cenu materiálu.

## Staňte se kurýrem
Ušetřete čas těm, kteří šijí a dovezte jim materiál od těch, kteří ho nabízí, nebo odvezte roušky do distribučních či sběrných míst.
Můžete chodit pro materiál do galanterie, ať ti, kdo šijí, nemusí stát frontu (kdo stojí frontu, nemůže šít!).

Pro dovoz materiálu kontaktujte „žlutá“ místa (ty, která potřebují materiál) a nabídněte jim svou pomoc. Pro pomoc
s distribucí kontaktujte „zelená“ místa.

### Pravidla dobrého kurýra
* Dodržujte základní pravidla: mějte vždy nasazenou roušku a na rukou jednorázové rukavice a dodržujte odstup alespoň 2 metry.
* Zásilku či peníze si nechte položit a teprve poté, co odesílatel odstoupí do bezpečné vzdálenosti, zásilku převezměte.
* **Pozor na bankovky!** Pokud budete předávat peníze, nechte si bankovky vložit do průsvitného igelitového sáčku. Pokud bude
plateb více, nechte si do sáčku vložit i poznámku se jménem a celkovou částkou. Na bankovky nesahejte alespoň 24 hodin, se sáčky zacházejte jen v rukavicích.
* Po usednutí do auta si vydezinfikujte ruce.

Jako kurýr se můžete pomáhat i na webu [Sousedská pomoc](https://sousedskapomoc.cz/). Stačí zadat vaše město a pak
v [jednoduchém formuláři](https://sousedskapomoc.cz/#iWanaBeThere) vyplníte, v jaké roli chcete pomáhat.

## Staňte se dobrovolníkem
Existuje spousta způsobů, jak pomoci ostatním. Dobrý přehled organizací, které potřebují a zajišťují dobrovolníky je v [tomto rozcestníku](https://www.irozhlas.cz/zpravy-domov/koronavirus-epidemie-pomoc-dobrovolnici_2003181416_pek).
